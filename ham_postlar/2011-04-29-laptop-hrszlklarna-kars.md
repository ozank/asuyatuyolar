--- layout: post name: laptop-hrszlklarna-kars title: Laptop Hırsızlıklarına Karşı time: 2011-04-29 23:19:00.000000000 +01:00 --- Eğer 'bilgisayarım çalınırsa, ne yaparım?' diye düşünüyorsanız, bu yazımızda bir ihtimal bilgisayarınızı (ya da android yüklü telefonunuzu) bulmanızı sağlayacak bir programdan bahsedeceğiz (gerçi kelin merhemi olsa başına sürermiş. Benim de 2 yıl kadar önce bilgisayarım çalınmıştı, bir daha da haber maber alamadım tabi ki).
Bilgisayar gittiği zaman, bilgisayarın değerinden ziyade, eğer dosyalarınızı yedeklemediyseniz, önemli dökümanlarınızı kaybetmenin (tez, proje, fotoğraf arşivi, vs.) acısı daha çok koyuyor. O açıdan, hırsızlara karşı en güzel tedbir, önemli bilgilerinizi yedeklemektir. Yazımızın konusu bu değil ama kısaca seçeneklere değinelim.
**Online Yedekleme:**
Dosyalarınızı internet üstünden yedekleyen bir sürü uygulama var. Dezavantajı, belli bir kapasiteden fazlası için (2-5 GB) ücret talep etmeleri. Ancak üzerinde sürekli çalıştığınız dosyalarınız için bence en uygun seçenek bu. Göz atabileceğiniz bazı siteler:

-   [Dropbox](https://www.dropbox.com/referrals/NTI0OTA2MDE5)(2GB)
-   [SugarSync](https://www.sugarsync.com/) (5GB)
-   [Idrive](http://www.idrive.com/) (5GB)
-   [CrashPlan](http://www.crashplan.com/) (dosyalarınızı diğer bilgisayarlarınızda, ya da arkadaşlarınızın bilgisayarında yedekleyebiliyorsunuz)
-   [ADrive](http://www.adrive.com/) (denemedim ama 50GB diyor, deneyen varsa, yorumlara yazarsa sevinirim)
-   [Ttnet Bulut](http://www.ttnetbulutu.com/) (1 GB, şöyle bir göz attım ama bariz bir avantajını göremedim, bunu kullanan var mı acaba?)

**Offline Yedekleme:**
Eğer yedekleyeceğiniz dosyalar fazlaysa ya da dosyalarınızı internete koymak istemiyorsanız, yedeklemelerinizi harici bir diske de yapabilirsiniz (ama harici diskinizi laptopla aynı çantada taşımayın :) ). Her seferinde tüm dosyalarınızı kopyalamak yerine sadece değişiklik yapılanları kopyalayan programlar mevcut (mesela Mac kullanıcıları Time Machine'i zaten biliyordur).

-   [SyncBack](http://www.2brightsparks.com/syncback/syncback-hub.html) (Windows, ücretsiz), belirlediğiniz klasörlerdeki, değişik yapılan dosyaları, belli aralıklarla harici diskinize kopyalayabiliyorsunuz.
-   [Synkron](http://synkron.sourceforge.net/index.php) (Windows/Mac/Linux, ücretsiz) Açık kodlu bu program da dosyalarınızı yedekleme ve senkronizasyon işinde oldukça başarılı.

[Hırsızlara Karşı: Prey](http://preyproject.com/)

[![](http://2.bp.blogspot.com/-2NhABpdADsU/TbLzRRvMWzI/AAAAAAAAA5w/Ji2KXjgWzho/s320/150px-Prey.png)](http://preyproject.com/)

Dosyalarınızı yedeklediyseniz, yazımızın asıl konusuna gelebiliriz. [Prey](http://preyproject.com/) adlı ücretsiz ve açık kodlu programımızı bilgisayarınıza kurduktan sonra, siz aktifleştirene kadar arka planda sinsice beklemekten başka bir iş yapmıyor. Ancak herhangi bir durumda, site üstünden bilgisayarınızın durumunu çalıntıya çevirebiliyorsunuz. Ve bundan sonra programın ilginç özellikleri devreye giriyor. Bunlardan bazıları:

[![](http://3.bp.blogspot.com/-uib6WVS4v8o/TbLzblOkqGI/AAAAAAAAA58/qBGnGH0jhnE/s320/prey-reports.png)](http://preyproject.com/)

-   Belli aralıklarla laptop kamerasından resim çekme ve size mail atmak
-   Girilen internet siteleri, kullanıcı adlarını gönderme (hırsızın facebook hesabına erişebilirsiniz).
-   IP adresi, ya da GoogleMaps'den konum belirleme

Tabi tüm bunları size gönderebilmesi için, bilgisayarınızın internete girmesi lazım (o açıdan eğer bilgisayarınıza giriş için şifre kullanıyorsanız, bir tane de ziyaretçi hesabı bulundurmak faydalı olabilir). Gene de bilgisayarınız belli bir süre internete girmediyse, o zaman da B planını devreye sokabiliyorsunuz.

-   Ekranda bu bilgisayar çalıntıdır yazısı çıkartma.
-   Bilgisayarı kilitleme.
-   Özel bilgilerinizi (şifreler, fotolar vs) silme.

[![](http://1.bp.blogspot.com/-_xa_hqZXIG0/TbLzWad96pI/AAAAAAAAA54/_InNU5p1YYM/s320/prey-actions.png)](http://preyproject.com/)

Tabi bu programın işe yaraması için, çalan kişinin hemen bilgisayarınıza format atmaması gerekiyor. Benim çalınan laptopda Prey değil ama benzer bir program yüklüydü, hiç ses çıkmadı.
**Android Telefonlar**
Prey'in android telefonlar için de bir uygulaması var ve çok işe yarayabilecek bir ek özelliği var. Eğer telefonunuza yeni bir SIM kart takıldıysa daha bu telefon numarasını doğrudan size mesaj atıyor.
Gerçi, telefonunuzdaki IMEI numarasını biliyorsanız (\*\#06\# tuşlayarak öğrenebilirsiniz), numara değişse de savcılık vasıtasıyla bulunabiliyor (6-7 yıl önce bu yöntemle cep telefonum kaybettikten 1.5 yıl sonra bulundu).
Umarım Prey'i kullanmak zorunda kalmazsınız ama sonradan dövünmektense, şansınızı denemeye değer bence.
*Bonus:* Eğer bilgisayarınızı değil de fotoğraf makinenizi kaybettiyseniz, çok az da olsa bulma şansınız olabilir.
[StolenCameraFinder](http://www.stolencamerafinder.com/) adresine girin. Daha önceden makinenizle çektiğiniz bir resmi yükleyin. Eğer makineniz makina modelini ve seri numarasını çektiği resimlere kaydediyorsa (daha çok yeni modeller ve DSLR makineler), yüklediğiniz resimden aletin seri numarasını çıkarıyor. Daha sonra, internette aynı seri numarasıyla yüklenmiş resimler varsa gösteriyor. Ben denedim pek bir şey çıkmadı ama umut fakirin ekmeği...
*Daha kullanışlı uygulamalar biliyorsanız neden yorumlarda paylaşmıyorsunuz?*
